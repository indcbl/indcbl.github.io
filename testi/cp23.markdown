---
title: CP
layout: post
---

### sento subito che il luogo scelto, e anche il semplice allestimento dei materassini in cerchio, sono perfetti. anche il clima, all'ora del tramonto, è proprio quello giusto. e anche il gruppo, mi sembra composto così  che meglio non si sarebbe potuto. 
con una leggera sorpresa, scopro che il sapore dei funghi "trifolati" da R. e M. non è affatto  sgradevole. probabilmente avevo in testa le descrizioni di castaneda e i suoi immancabili conati di vomito in reazione alle piante che gli dà don juan, e mi aspettavo qualcosa di coriaceo, amaro, nauseante. invece sapevano di normalissimi champignon. 
ho guardato le nuvole. incredibilmente facevano, proprio sopra le nostre teste, un cerchio. come noi. con  solo una piccola apertura in un punto (era la assenza di I.?). 
poi al centro, si sono aggrumate in un grande volto di profilo, con un naso aquilino. quando questo volto  si è sdoppiato, triplicato, quadruplicato, in strati grigiastri a diversi livelli di profondità, ho capito che la  sostanza stava facendo il suo effetto, ma forse già da qualche minuto sentivo quel piacevole senso di  sbandamento, come di testa leggera, e corpo fluttuante, che precede le visioni. 
da quel punto in poi, ho tenuto quasi sempre gli occhi chiusi, e quel che vedevo mi piaceva sempre di più: pattern colorati, caleidoscopi, luminarie con lucette blu rosse verdi, e poi corpi trasparenti, di cui si  vedevano solo i contorni colorati e luminosi, improvvise apparizioni di geometrie in nero su bianco, di  quadratini che si moltiplicano a diverse dimensioni, di pallini che galleggiano come le gocce d'olio nel  succo della mozzarella. 
non volevo aprire gli occhi, e ho pensato a chi conosco che è cieco, per suggerirgli di praticare questa  diversa forma di visione. 
non mi è venuto in mente nessuno, ma ho pensato a mia madre che, negli ultimi anni, aveva una grave  forma di maculopatia e che, se questa tremenda malattia che mette fuori uso tutta la parte centrale della retina, dovesse colpire anche me, ora saprei cosa fare... 
muovevo il corpo e mi sembrava di galleggiare; muovevo le braccia e vedevo grandi panneggi (velluto,  per lo più, beige o celeste o giallo) volteggiare come una danza elettrica di loie fuller. ogni suono, ogni  movimento, diventava visione, spazio attraversato, o che attraversava me.
quando ho aperto, per una delle rare volte, gli occhi, anche la facciata della casa cafausica a un  certo punto si è moltiplicata, stratificandosi in tanti piani di fumo grigio. mai vista così bella. poi, passeggiata nell'hortus conclusus. incredibile la forza dei contrasti. stavo vedendo in un bianco e  nero senza grigi intermedi. 
ho desiderato che non finisse mai. 
