---
title: AG
layout: post
---
#### Mi sveglio con una grande voglia di vivere. 
Il sole riverbera illuminando ogni angolo della mia stanza: mi sento nell’ombelico danzante della casa. Il movimento dei passi – che lentamente ritornano nel mondo dei vivi – risuona mentre alle spalle strascicano quelle intime esperienze notturne indescrivibili. Durante tutta la mattinata ci prendiamo cura l’uno dell’altro, ci riuniamo per una pratica Yoga nella prima terrazza all’altezza delle teste degli alberi per inspirare ed espirare il mondo, vivere e morire. Dopo una colazione gustata con piacere conviviale, ciascuno di noi si accinge ai piccoli mestieri per accompagnare l’esperienza che avremmo fatto insieme. Ci distribuiamo in tutti gli spazi della casa prendendocene cura. M. e R. come dei maghi preparavano le pozioni purificando la sostanza con fumi di salvia odoranti, altri si muovono per il giardino appropriandosi di piccole gioie trovate per i sentieri, in cucina ci organizziamo per regalare alla comunità dei sapori leggeri. Ogni cosa è curata. La tavola è spazio di piacere e godimento conviviale in quella cucina – sorta di luogo comunitario interspecie dai tempi più remoti – sulla quale si ergeva la struttura della casa. La nostra attenzione era rivolta al viaggio, pensiamo anche alla tavola per la sera alla quale avremmo banchettato una volta tornati, ma anche all’altare in mezzo al giardino come luogo embrionale, al sentiero per illuminare le nostre vie e a tutti i vari percorsi immaginabili. 
Il momento stava arrivando, il sole si frastagliava sciogliendosi sul suolo che nutriva ricoprendo l’atmosfera di sfumature dai colori vividi, bruciati e tenui nell’emozione di lasciare spazio alle danze notturne. M. arriva con un intingolo di erbe profumate. Ci bagnamo con le acque purificate. Il rito inizia. In cerchio ci raduniamo attorno all’altare dove giacevano gli oggetti da noi prescelti. D. con magnifica eleganza distribuisce a ciascuno la sua parte del corpo del fungo. Le spore si espandono nei nostri corpi. Mi sdraio, guardo in alto, sento gli alberi di eucalipto che respirano comunicando con una nuvola che giaceva sopra di noi formando un cerchio interno al nostro. La osservo mentre inizia a fare piccoli movimenti mutevoli. La accarezzo e si frastaglia come un caleidoscopio regalandomi visioni inaspettate, mi sento vicina a lei e la ringrazio di questo meraviglioso dono.  
Che stupore!  
e piano piano inizio a sentire persone intorno che parlano e scherzano e giocano.  Mi avvicino agli altri. Alzandomi sento di spostare l’aria che si disegna attorno a me, ogni passo è un varcare attraverso l’atmosfera che mi accoglie e che ringrazio per la piacevole sensazione. M. e D. sembrano fare discorsi infiniti. C. e Ilaria giocano. All’improvviso vedo C. fermarsi davanti a un cerchio di alberi con stupore, aveva visto quella bellissima forma luminosa che sapeva espandere la sua luce in bianco e nero sopra ogni cosa regalando a ciascuno un’ombra mutevole. Poi di nuovo nel cerchio, tra risate, favole e gesti sussurrati, Ilaria e C. erano scomparsi e riapparvero invitandoci a fare un giro nell’Hortus Conclusus che molte generazioni avevano curato con amore e dedizione. Si aprono le danze a discorsi e risate stupefacenti attorno alla magica scacchiera a confabulare teorie sull’universo citando maestri con alcuni sospetti. Io viaggiavo, mi sentivo sospesa come Ariel nella Tempesta di Shakespeare quando a un certo punto sento dopo diverse volte che me lo ripeteva, M. che mi chiedeva di accendere la musica. Mi dirigo verso la casa, culla della nostra esperienza e si parte con il suono delle nostre canzoni e si balla! 
Che Viaggio!  
Qualcuno arriva, qualcuno riparte.  
Io sola poi davanti alla casa madre che guardo all’interno R. e C. completamente assorti dai suoni che si espandono nei loro corpi. La casa è stupenda, emana un’energia altisonante. La guardo e a un certo punto ogni piccola macchia dei licheni inizia a diventare luminosa finché la facciata non si riempie di stelle emanando luce. Mi volto e vedo la luna. La ringrazio con una danza in suo onore. Inseguendola mi ritrovo nella capanna avvolgente di alcuni alberi che sopra di me formano una cupola di splendore e protezione.  
Che magia!  
Raggiungo gli altri attraversando gli alberi che aprono un varco per me. Di nuovo nel cerchio di risonanze originario, mi sdraio accanto all’altare. 
Poi le voglie, il gelato chissà!  
Ma qualcuno confuta: è troppo presto, è “già gelato” dicono, nonché come ci spiega C., una teoria Benjaminiana. E poi qualcosa che inciampa, la musica balbuziente non va avanti, anche lei congelata. La luna di nuovo ma questa volta retrograda. Era tornata nel punto dove eravamo prima, si divertiva a prendersi gioco di noi come il Trickster.  
#### Che risate altisonanti!  
Non ci si fermava più.  
E poi alcuni sguardi e sorrisi come discorsivi con Francesca e il gelato da gustare mentre si scioglie secondo le teorie di J.. Ma dove era finito M. si chiede J.. Chissà. Decidiamo che era una missione importante e andiamo insieme verso la sua stanza pensando di trovarlo a dormire. Saliamo nel buio con grande agilità, vediamo tutto. Siamo nella stanza che accoglie il piano superiore e ci muoviamo sospesi nell’aria. Lì non c’era. Scendiamo nuovamente le scale e ci ritroviamo nella mia stanza. La porta era sigillata. Non capivo, era sempre stata aperta. Facciamo il giro dall’altro lato passando attraverso la tenda di una stanza piena di fiori e poi di nuovo la porta, la disegniamo assieme e poi la apriamo. Ci voltiamo, un’altra porta, la apriamo. Ed ecco che J. vede M., il viandante! si aggirava nel giardino percorrendo il perimetro. Lo raggiungiamo, ci porta nel suo posto segreto. Un’altra porta si apre sull’orizzonte. Un campo. Una casa. Una miniatura di Lac o Le mon che osserviamo dall’alto sospesi come rondini su un cavo elettrico. Che voglia di correre su quel campo!  
Torniamo a camminare. La volpe rossa sparisce nel cespuglio raggiungendo gli altri. Io continuo a seguire il viandante curiosa di nuove scoperte. Un’altra scala. Io da giù che cerco di immaginare attraverso gli occhi di M.. Poi salgo, sembrava un’aurora boreale: un fascio di luce si stagliava come un muro sul campo brullo. E poi un'altra finestra che dava sugli indicibili, li guardo incorniciati in un tempo sospeso. Il viandante sparisce e io raggiungo il cerchio magico. Poi altri piccoli piaceri si offrono, arriva prima la pipa sciamanica, esperienza quasi vissuta, vedo esseri frastagliati che vibrano nello spazio, poi la cicogna con una cesta piena di esseri mutevoli embrionali, l’origine della vita. Sensazione mammellare. Succhio il latte del piacere che si espande nella mia bocca avvolgendo ogni cosa e prendendo parte alla danza salivare.  
Che sapore!  
Ci dirigiamo in unisono verso il banchetto: regnano formaggi, frutti, succhi divini e stupore che inonda i nostri racconti. Avevamo vissuto qualcosa di straordinario prendendo parte a un'unica matassa. E poi di nuovo in cerchio attorno alla stella nel giardino. D., grande creatore di immagini, aveva preparato uno spettacolo pirotecnico antico: il fuoco si disegnava accendendosi nei nostri occhi nel mondo e il mondo nel calore degli occhi. Poi di nuovo come un corpo collettivo saliamo le scale verso il cielo della casa che era scolpito come uno stampo della volta celeste. Sulla cupola osserviamo le stelle disegnando costellazioni finché piano piano scompaiono con il chiarore del giorno che lentamente inonda lo spazio, di nuovo riscopriamo il colore della Terra che si tinge attorno a noi. La matassa si scioglie e ciascuno raggiunge il suo letto, rimaniamo solo io e J. con occhi curiosi a osservare ogni piccola mutazione che ci offriva quel dipinto. Amare, amare e stupirsi e godere delle piccole cose e amare di nuovo e viaggiare. Mi riviene in mente l’esergo dell’Ordine nascosto “ci sono istanti nell’amore umido in cui il paradiso è geloso di quel che possiamo fare sulla terra”. 
