---
title: MV
layout: post
---
#### Ci troviamo in cerchio, sotto un albero, ci versiamo dell'acqua profumatissima sulla testa. 
Ci spostiamo  pochi metri più in là, siamo di nuovo in cerchio. Il fatto di aver curato quella zona di campo durante il  pomeriggio mi rasserena e mi fa sentire connesso al presente prima di questo salto nel vuoto. Dopo la consegna dei bicchierini da parte di D. mi sdraio e inizio a guardare il cielo. I primi venti/trenta minuti non penso a niente e guardo le stelle sentendo i suoni che mi circondano. 
Dopo dieci minuti di silenzio e meditazione i primi a parlare sono M. e D., mi alzo e mi  avvicino a loro. Rimaniamo soli io e D., ad un un tratto lui mi chiede: "Conosci il libro L'invenzione di  Morel?", io gli rispondo di no. Mi spiega che è un libro di Adolfo Bioy Casares, uno scrittore argentino  che scriveva libri sotto pseudonimi diversi, aggiungo che sono molto interessato a questi personaggi che nella loro ricerca artistica necessitano questo cambiamento di identità. D. mi risponde: "Il realismo  magico". Aggiunge che Harald Szeemann ha scritto un testo curatoriale sulle macchine celibi citando 
questo libro e che l'approccio che il curatore svizzero ha in quel testo è difficile da trovare nei  giovani curatori contemporanei. La conversazione dura pochi minuti e dopo avermi detto che una volta è  stato a casa di Harald per una festa mi allontano e ritorno al mio punto base, sul materassino che con  tanta cura ho scelto il pomeriggio. 
La conversazione con D. mi stava interessando molto ma tutto d'un tratto ho sentito la necessità di  isolarmi e stare solo. 
Mi sdraio e chiudo gli occhi. Vedo questo tessuto luminoso che ingloba un pianeta, come se una rete fitta di luce ed energia avvolgesse la terra. 
Inizio a pensare che il realismo magico è infine la necessità di vivere dentro il sogno, di dare alle ore di  sonno dei luoghi, dei nomi e delle storie in cui viverci dentro. 
Capisco che il fungo ha iniziato a relazionarsi con me. 
Continuo a stare sdraiato, mi copro e cerco di non pensare a niente. Vedo delle mani che escono da  chiome di alberi, mi chiamano e mi invitano ad andare verso di loro. 
Penso ai miei parenti e alle vite che hanno vissuto, osservo senza giudicare le scelte che hanno fatto e le  esperienze che hanno incontrato lungo il loro percorso. Penso a mio padre che da un piccolo villaggio di  campagna ha scelto di andare a vivere in una periferia in mezzo a fabbriche e macchine. Penso a sua  cugina, una aspirante pittrice che da quel piccolo villaggio non se n'è andata ma che ha dovuto smettere  di dipingere per dei motivi che io neanche so. Vedo mio nonno che da due anni è caduto in depressione e pensa costantemente di essere inutile e malato. Gli vorrei dire, guardandolo negli occhi, che tutti siamo  malati. 
#### Poco dopo vedo me stesso, durante i primi anni di elementari, nel tragitto che porta da casa mia alla  fermata del bus, rivivo quel dolore che ogni volta provavo nel lasciare alle mie spalle mia madre, mio  padre e casa mia. 
Ho la sensazione di rivivere esattamente lo stesso dolore. 
Ritorno al momento presente, inizio a sentire quell'ansia che da un po di anni mi accompagna come un  ombra. Sento che fa male. Apro gli occhi, il cielo mi toglie ogni pensiero. 
Nel muovere la testa vedo dei sottili fasci di luce che si uniscono. Chiudo di nuovo gli occhi e sento che  quella fastidiosa amica/nemica ansia è ancora lì, va e viene. 
In quel momento inizio a sentire tutto quello che sta fuori e dentro di me come un'energia che si genera  grazie alla presenza della vita e della morte. Associo i momenti di ansia alla morte e quelli di serenità alla  vita. Ma, per la prima volta, inizio a non vederli in modo separato. Accetto che siano dipendenti l'uno  all'altro e che la morte e la vita si costituiscano reciprocamente. 
Successivamente inizio a provare un forte piacere nello stare sdraiato e poter aprire e chiudere gli occhi  con accanto questo bellissimo gruppo. Vedo J. che guarda le stelle e Francesca che come è sdraiata in  totale sintonia con il terreno. Nell'alzare la testa J. mi chiede se sono tornato, ma io rispondo di no e 
torno con goduria a sdraiarmi sul mio amato materasso. Penso: "Come sarà tornare alle  conversazioni con le persone dopo questo Viaggio?" 
Tocco il terreno, strofino i palmi e le dita sulla terra calda, ho la sensazione di star facendo l'amore con lei. 
Presuppongo di essere stato sdraiato un ora e mezza. Mi alzo e mi avvicino all'altarino. Ritrovo tutti in  cerchio. E' sempre adesso. È già gelato... Assaggio il gelato e nel mentre sento risate e battute che si  sovrappongono a vicenda. Mi danno fastidio, capisco che è meglio che lascio stare il gelato e inizio a  camminare solo senza scarpe. 
Arrivato all'hortus conclusus, decido di percorrere il perimetro delle mura di Lac o Lemon, dal punto in  cui mi trovo fino a quello opposto in cui si trovano le docce. Comincio a camminare, trovo una scale  appoggiata alle alte mura che si ergono in quel punto. A. sbuca dal nulla e insieme  guardiamo dall'altra parte del muro. Continuo a camminare e incredibilmente i piedi non mi fanno male,  so dove metterli, passo dopo passo. Lascio A. e proseguo il percorso. Passo il confine vicino 
all'altarino, poi vicino al parcheggio delle macchina. Nonostante il buio della sera vedo benissimo e mi  sento in totale sintonia con quello che mi circonda. 
Arrivo al cancello, proseguo e noto sulla destra un piccolo pertugio nella siape, lo oltrepasso e vedo tre  scalini in pietra che mi invitano a salire e sedermi lungo il bordo del muretto. Salgo e mi siedo. La vista  che si apre davanti a me è stupefacente, la luce della luna illumina il campo facendolo diventare blu e in  fondo si vede la torre medievale che medioevale non è ma che in quel momento lo è più che mai. Vedo  un gatto rosso camminare con passo felpato tra l'erba alta. 
Forse dovrei scavalcare completamente il muretto e proseguire verso la torre passando per le strade? No, devo stare sul confine e seguirlo, stare tra le cose, non oltrepassarle. Sorrido e riguardo il paesaggio per  qualche minuto per poi riprendere la mia camminata sul confine di Lac o Lemon. 
Supero i grandi pali conficcati nel terreno, i cactus e arrivo vicino alle docce. Mi ricordo che dall'altra parte c'è quella vista con un bellissimo ulivo che tutte le mattine guardo dalla mia camera sul corridoio. Decido  di sedermi anche lì. Nel cercare di arrampicarmi vedo una forma sferica sul bordo del muro, penso che è  un sasso, metto la mano e mi do la spinta per salire. CRACK, quella sfera si rompe, mi annuso le mani e  
un odore embrionale mi investe i sensi. È un uovo. Mi allontano sentendomi in colpa, penso che dovrei  mangiarlo per fare pace con madre natura, subito dopo penso che non sia una buona idea. Rimango lì  incredulo. 
Sento delle voci: "Dov'è il viandante?" J. e A. mi trovano, insieme ripercorriamo una parte del  percorso e gli mostro la meravigliosa visione vicino al cancello. 
Noto che tutti si stanno riunendo al tavolo. A. e J. li raggiungono. Io invece incrocio Matthias  e inizio a raccontargli del viaggio. R. si unisce a noi. Sento una forte unione con loro e li ringrazio  per essere stati le guide di questo profondo viaggio. 
Torniamo al tavolo, non ho fame, mi sento pieno di vita, poco dopo mostro a tutti l'uovo e l'embrione  morto.
